ຄະນະວິທະຍາສາດທຳມະຊາດ , ຂຽນຫຍໍ້ວ່າ: ຄວທ, ພາສາອັງກິດ Faculty Of Science (FOS) ເປັນຫນຶ່ງໃນຄະນະວິຊາຢູ່ໃນມະຫາວິທະຍາໄລແຫ່ງຊາດ ໄດ້ສ້າງຕັ້ງຂຶ້ນພ້ອມກັບການສ້າງຕັ້ງມະຫາວິທະຍາໄລແຫ່ງຊາດໃນ ວັນທີ 5 ພະຈິກ 1996 ໂດຍການ ເຕົ້າໂຮມ ພະແນກເລກ-ວັດຖຸ ແລະ ພະແນກຊີວະ- ເຄມີເຂົ້າກັນ, ເຊິ່ງໃນເມື່ອກ່ອນຂຶ້ນກັບມະຫາວິທະຍາໄລສ້າງ
ຄູ ວຽງຈັນ (ມສຄ). ເບື້ອງຕົ້ນ, ຄວທ ປະກອບມີ 4 ພາກວິຊາ (ຄະນິດສາດ, ຟີຊິກສາດ, ເຄມີສາດ, ຊີວະສາດ) ແລະ 2 ພະແນກ (ສັງລວມ, ກິດຈະກຳນັກສຶກສາ). ຈາກນັັ້ນ, ກໍ່ໄດ້ແຍກພະແນກຈາກ 2 ພະແນກເປັນ 4 ພະແນກ (ສັງລວມ, ຄຸ້ມຄອງນັກສຶກສາ, ວິຊາການ, ຄົ້ນຄວ້າ-ຫຼັງປະລິນຍາຕີ). ສົກປີ 2002-2003 ຄະນະວິຊາໄດ້ສ້າງຕັ້ງພະແນກວິທະຍາສາດຄອມພິວເຕີ, ປັບບັນດາພະແນກຈາກ ແລະ ສົກປີ 2004-2005 ໄດ້ຍົກລະດັບຈາກພະແນກເປັນພາກວິຊາວິທະຍາສາດຄອມພິວເຕີ, ສ້າງຕັ້ງສູນລາວ- ສິງກະໂປ ເຈເນຕິກຄອມພິວເຕີ ( Lao-singapore Genetic computer center ) ຈັດຕັ້ງການຮຽນ-ການສອນເປັນຫຼັກສູດນາໆຊາດ ໃນລະດັບຊັ້ນສູງ ແລະ ລະດັບປະລິນຍາຕີ.

ສົກປີ2011-2016 ຄວທ, ໄດ້ປ່ຽນຊື່ພາສາອັງກິດ ຈາກ FOS ມາເປັນ Faculty of Natural Sciences (FNS), ຈົນເຖິງປັດຈຸບັນ ຄວທ ປະກອບມີ 5 ພາກວິຊາ(ຄະນິດສາດ ແລະ ສະຖິຕິ, ຟີຊິກສາດ, ເຄມີສາດ, ຊີວະວິທະຍາ, ວິທະຍາສາດຄອມພິວເຕີ) ແລະ 6 ພະແນກ(ຈັດຕັ້ງ-ສັງລວມ, ວິຊາການ, ການເງິນ-ຊັບສິນ, ຄຸ້ມຄອງນັກສຶກສາ, ຄົ້ນຄວ້າ ແລະ ບໍລິການວິຊາການ ແລະ ສຶກສາຫຼັງປະລິນຍາຕີ).
1. ວິໄສທັດ:
ຄະນະວິທະຍາສາດທຳມະຊາດເປັນຄະນະວິຊາທີ່ນຳຫນ້າທາງດ້ານວິຊາການ, ເປັນເລີດດ້ານການຄົ້ນຄວ້າວິທະຍາສາດ, ເຕັກໂນໂລຊີ ແລະ ນະວັດຕະກຳ, ກໍ່ສ້າງຊັບພະຍາກອນມະນຸດ ເພື່ອຕອບສະຫນອງນັກວິຊາການ, ນັກວິທະຍາສາດທີ່ມີຄຸນນະພາບ ໃຫ້ແກ່ການພັດທະນາເສດຖະກິດ-ສັງຄົມຂອງຊາດ.
2. ພາລະບົດບາດ ແລະ ຫນ້າທີ່:
1) ສ້າງ ແລະ ພັດທະນາຊັບພະຍາກອນມະນຸດໃຫ້ກາຍເປັນນັກບໍລິຫານ, ນັກວິຊາການ, ນັກຄົ້ນຄວ້າວິທະຍາສາດ ທີ່ມີຄຸນນະພາບທາງດ້ານຄວາມຮູ້, ຄວາມສາມາດ, ມີຄຸນສົມບັດ, ມີວິໄນ, ມີຫົວຄິດປະດິດສ້າງ ແລະ ມີຄວາມສີວິໄລທາງດ້ານຈິດໃຈ, ໃຫ້ມະຫາວິທະຍາໄລແຫ່ງຊາດເປັນທີ່ຍອມຮັບຂອງສັງຄົມລາວ ແລະ ສາກົນ.
2) ດໍາເນີນ ແລະ ສົ່ງເສີມການຄົ້ນຄວ້າວິທະຍາສາດໃຫ້ມີມາດຕະຖານເພື່ອຕອບສະຫນອງນະໂຍບາຍການພັດທະນາເສດຖະກິດສັງຄົມຂອງຊາດ ແລະ ເຜີຍແຜ່ຜົນສຳເລັດຂອງການຄົ້ນຄວ້າວິທະຍາສາດ.
3) ບໍລິການທາງດ້ານວິຊາການທີ່ມີປະສິດທິພາບເພື່ອຕອບສະຫນອງໃຫ້ແກ່ສັງຄົມ.
4) ປົກປັກຮັກສາ ແລະ ເສີມຂະຫຍາຍມູນເຊື້ອວັດທະນະທຳ, ຮີດຄອງປະເພນີອັນດີງາມຂອງຊາດ, ພ້ອມທັງເລືອກເຟັ້ນ ແລະ ຮັບເອົາວັດທະນະທຳທີ່ກ້າວຫນ້າ ແລະ ຍອດຍິ່ງຂອງສາກົນເຂົ້າໃນການພັດທະນາ.
3. ຈຸດຫມາຍລວມ:
1) ຍົກລະດັບຄວາມຮູ້ຄວາມສາມາດຂອງຄູ - ອາຈານ, ພະນັກງານໃຫ້ກາຍເປັນຜູ້ມີຄວາມສາມາດເຖິງເປັນຜູ້ຊ່ຽວຊານທາງດ້ານວິຊາສະເພາະ ແລະໃນຫນ້າທີ່ຮັບຜິດຊອບ.
2) ສ້າງນັກສຶກສາກາຍເປັນນັກວິຊາການທີ່ມີຄຸນສົມບັດ, ມີຄວາມສີວິໄລທາງດ້ານຈິດໃຈ, ມີຄຸນນະພາບທາງດ້ານຄວາມຮູ້ ແລະ ຄວາມສາມາດຢູ່ໃນລະດັບນຳຫນ້າຂອງຊາດ ແລະໃຫ້ກ້າວເຂົ້າສູ່ລະດັບພາກພື້ນ ແລະ ສາກົນ.
3) ພັດທະນາລະບົບບໍລິຫານຄຸ້ມຄອງ ຂອງ ຄະນະວິທະຍາສາດທຳມະຊາດ ໃຫ້ມີປະສິດທິພາບ ແລະ ປະສິດທິຜົນ, ມີຄວາມໂປ່ງໃສ, ວ່ອງໄວກະທັດຮັດ ແລະ ມີຄວາມທັນສະໄຫມ.

ພັດທະນາຄະນະວິທະຍາສາດທຳມະຊາດໃຫ້ເປັນພື້ນທີ່ສະອາດ, ສີຂຽວ, ມີພື້ນຖານໂຄງລ່າງເຄື່ອງມື, ວັດຖຸອຸປະກອນ ແລະ ເຕັກໂນໂລຊີທີ່ກ້າວຫນ້າທັນສະໄຫມເພື່ອຮັບໃຊ້ການສຶກສາ.

ຂໍ້ມູນເພີ່ມຕື່ມ ເບິ່ງໄດ້ທີ່ http://fns.nuol.edu.la